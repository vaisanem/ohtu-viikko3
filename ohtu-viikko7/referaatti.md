Vesiputousmallissa ohjelmistoarkkitehtuuri on keskiössä. Heti aluksi luodaan kokonaiskuva ja teoriassa toimiva valmis tuote. Ketterissä malleissa suunnitelmat ovat useammin lyhyemmälle aikavälille eivätkä siten yhtä kattavia. Ketterien mallien kannattajat toisaalta pitävät tätä nimenomaan vahvuutena. Muutoksien ajatellaan olevan väistämättömiä ja ratkaisevaa olevan se miten niihin reagoidaan. Kun hukkaan heitetty suunnittelutyö vähentyy, niin työskentelyn ajatellaan olevan tuottavampaa. Ketterissä menetelmissä koko projektin kehitysperiodi onkin jaettu enintään muutamia viikkoja kestäviin jaksoihin, sprintteihin, joissa toteutetaan toimiva osa lopullisesta ohjelmasta. Näin kohdattuihin muutoksiin voidaan mukautua helpommin. Ketterissä menetelmissä suunnittelu etenee asiakas ja käyttäjä edellä, asiakas voi tarkentaa ja muuttaa vaatimuksiaan ja suunnittelu tehdään toiminnallisina käyttäjätarinoina. Käyttäjätarinoita tarkentavien taskien tasolla otetaan vasta kantaa ohjelmistoarkkitehtuuriin. Kriitikoiden mukaan suurella osalla ohjelmoijista ei ole riittävää kokemusta tehdä erikseen suunnitelluista ohjelman osista laajennettavia ja skaalautuvia. Vaarana on että suunnittelutyöstä säästetyt työtunnit joudutaan korvaamaan refaktoroinnin muodossa. Yksi tapa yrittää injektoida arkkitehtuurisuunnittelu ketteriin menetelmiin on aloittaa projekti sprintti 0:lla, jossa toiminnallisuuden lisäämisen sijaan luodaan raameja projektille. Arkkitehtuurisuunnittelua koskevia tarinoita voi myös lisätä sprintin suunnittelussa käyttäjätarinoiden lisäksi.
